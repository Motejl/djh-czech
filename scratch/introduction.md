# Úvod

## Co je datová žurnalistika

Co je datová žurnalistika? Stručně by se dalo odpovědět, že je to novinařina pracující s daty. Tím si ale moc nepomůžeme.

S pojmem „data“ jsou totiž problémy. Pro někoho jsou „data“ jakákoliv skupina čísel, zapsaných nejspíš někde v tabulkovém procesoru. Takhle před dvaceti lety skutečně vypadala jediná data, se kterými mohl novinář přijít do styku. Dnes ale žijeme v digitálním světě, kde se prakticky cokoliv dá popsat pomocí čísel.

Vaše celá profesní kariéra, stovky tisíc důvěrných dokumentů, vztahy mezi vašimi kamarády, to všechno se dá zapsat a také je zapsáno pomocí pouhých dvou čísel: jedničky a nuly. Tatáž čísla nám vystačí i na popis fotografií, videa nebo zvukového záznamu. Vraždy, nemoci, volební hlasy, korupce a lži: jedničky a nuly.

Čím se datová žurnalistika liší od zbytku novinařiny? Možná novými možnostmi, které se otevírají, když spojíte tradiční „novinářský čich“ a schopnost vyprávět zajímavý příběh dohromady s obrovskou paletou digitálních informací, které jsou dnes k dispozici.

Všechny tyto možnosti přichází do hry v libovolné fázi novinářské práce. Můžete například napsat program, který stáhne a propojí informace od místní vlády, policie a dalších městských zdrojů, jako to udělal Adrian Holovaty v projektech [ChicagoCrime][1] a [EveryBlock][2].

[1]: http://chicago.everyblock.com/crime/
[2]: http://www.everyblock.com/

Nebo můžete prostřednictvím softwaru najít souvislosti mezi stovkami tisíc dokumentů, jako The Telegraph v [projektu mapujícím poslanecké výdaje][3].

[3]: http://www.telegraph.co.uk/news/newstopics/mps-expenses/

Pomocí datové žurnalistiky mohou novináři v poutavé infografice odvyprávět i poměrně složité příběhy. Například úžasné přednášky Hanse Roslinga o vizualizaci světové chudoby pomocí [Gapminderu][4] přitáhly milióny diváků z celého světa.

[4]: http://www.gapminder.org/